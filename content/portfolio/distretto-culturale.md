---
title: 'Distretto Culturale - Il Figlio Genera il Padre'
image: ''
date: 2017-11-13T11:58:39-05:00
tags: ['distretto', 'culturale', 'alta', 'gallura']
---

##### § IL FIGLIO GENERA IL PADRE: innovazione tra presente e passato

Il termine innovazione (alquanto abusato da apparire perfino banale) nasce dall’incrocio concettuale di altre parole e di altre idee. Scaturisce dal processo di invenzione tecnologica, intrecciandosi con le dinamiche economiche e sociali. L’innovazione è dunque quell’atto creativo attraverso cui un’idea assume la forma di un oggetto reale, cioè la dimensione applicativa di un’invenzione o di una scoperta. Esso riguarda un processo o un prodotto che promette risultati o benefici maggiori, apportando quindi un miglioramento sociale. Va altrettanto chiaramente evidenziato che non sono pensabili azioni creative che ravvisino un perenne antagonismo tra innovazione e tradizione, posto che un processo di innovazione origina una serie di teorie e pratiche trasversali che sconfinano e si spostano da un campo di applicazione ad un altro, che non vede più l’innovazione in radicale opposizione alla tradizione ma, recupera gli elementi di continuità e di interdipendenza, le relazioni e le influenze reciproche, iscritte nel  grande libro mastro di chi “da” e di chi “prende.”

Dall’archetipo dell’invenzione a quello della creatività il rapporto si sposta dal piano economico a quello culturale. L’innovazione in campo culturale non è frutto dell’intuizione scoccata dalla scintilla, bensì il risultato di costruzioni di tipo collettivo, di mix creativo tra conoscenze individuali e culture condivise. Il luogo di progettazione non sta nel chiuso di un laboratorio ma è piuttosto l’esito di un processo da assimilare nella vita quotidiana nei legami territoriali del lavoro e del tempo libero. Il cuore dell’innovazione sta quindi soprattutto nelle nuove relazioni attivate: più che di oggetti o fenomeni isolati, l’innovazione è questione di connessioni. Se un individuo non è un atomo isolato, ma la particella di un sistema molecolare più vasto e interconnesso, innovare significa innanzitutto mettere in contatto fasce diverse di popolazione, ampliare i confini della comunità, includere anziché escludere, coinvolgere anziché discriminare. Oggi più che mai innovazione sociale significa soprattutto avere il coraggio di cambiare, per rispondere alle sfide presenti, dovute ai mutamenti epocali in corso. Questo è il tempo del coraggio, i territori devono farsi trovare pronti ai cambiamenti che attendono la nostra società nell’immediato prossimo futuro.

Frutto del capitale sociale e del patrimonio culturale, l’innovazione sta alla tradizione in un rapporto di attiva rigenerazione, in continuità con il passato e in discontinuità con le sue forme, i suoi contenuti, i suoi linguaggi. In dialogo col futuro che sta preparando, con le speranze che sta generando. È assodato dalla storia che nessuna tradizione sopravvive uguale nel tempo senza la spinta e l’adeguamento al mutamento, né alcuna innovazione può fare a meno dell’insegnamento del passato e delle sue stesse macerie che ha prodotto.  Il compositore Gustav Mahler ebbe a dire: La tradizione non è il culto delle ceneri ma il custode del fuoco. Fare memoria della tradizione non è fermarsi al passato, lasciare alle ceneri il ricordo per riempire i ninfei di immagini di un tempo oramai spazzato via. Tradizione significa conoscere, studiare, capire per mantenere quel fuoco che ha tracciato la quotidianità della vita di chi ha popolato i luoghi, per nutrirli con nuove storie e nuova vita. “Il fuoco è seducente perché non può essere domato, non si può impedirgli di bruciare. Ma abbiamo la necessità di contenerlo, costruirgli attorno un ambiente dove la fiamma venga modellata per adeguarla alla vita di oggi per consegnarla alle generazioni future.”  “Il futuro è un fatto culturale e la speranza è l’equivalente politico del lavoro dell’immaginazione, perchè è soltanto tramite una qualche sorta di “politica della speranza” che una qualunque società o gruppo può raffigurarsi il tragitto verso un auspicabile cambiamento dello stato delle cose.”  Ma la tradizione, la memoria, il passato sono sempre una proiezione all’indietro, per cui, rovesciando il paradigma, si potrebbe affermare che “non sono i padri a generare i figli, ma i figli a generare i propri padri. Non è il passato a produrre il presente, ma il presente che modella il suo passato.”  

La tradizione è un processo di riconoscimento di paternità fino al punto da essere una vera e propria invenzione, un’inedita reinterpretazione del passato. L’idea di tradizione descrive spesso realtà bivalenti, spesso ambigue e confuse. C’è chi pensa di liberarsi dalla tradizione pensandola un’eredità inservibile, oramai seppellita; chi invece la usa come feticcio, per respingere la modernità, segno di corruzione dei tempi, per difendere posizioni di dominio o privilegio. Lo spirito della tradizione non è idolatria delle ceneri, ma l’opera di ri-ambientazione delle braci che hanno solcato il cammino di conquiste secolari. “Bisogna credere nel cambiamento, portando la tradizione nel futuro, invertendo la tendenza dello sfaldamento dei territori e delle relazioni virtuose fra insediamenti antropici e ambiente. Manca una visione d’insieme che leghi quella che è la tradizione della cultura immateriale con la cultura e la storia dei territori.”  Ma affinché si possa riprendere il dialogo sull’importanza economica dei fattori culturali legati alla storia del territorio, del ruolo che l’economia critica è venuta attribuendo ai fattori dello sviluppo locale, ciò presuppone che i luoghi esistano ancora. 

Ma affinché i territori esistano, prima di tutto c’è bisogno di cambiare i paradigmi, a incominciare proprio dai territori. Soffermando lo sguardo alla Gallura, oggetto di questo studio, partendo dall’assunto che non si sta parlando di un territorio “residuale” sotto il profilo economico e culturale, ma di un territorio resiliente, archetipo (come i Capitoli precedenti della ricerca hanno evidenziato, sebbene i numeri non raccontino mai le pieghe profonde dei luoghi), questo territorio potrebbe risultare “laboratorio paradigma” o, se si preferisce, “il pesce pilota” per affrontare la sfida del presente e del futuro dei prossimi decenni. Quel futuro “che entra in noi, per trasformarsi in noi, molto prima che accada,”  iniziando prima di ogni cosa a rovesciare il paradigma, “ponendo il centro in periferia, a ribaltare l’ordine convenzionale del guardare e del pensare,”   scommettendo sulla rivitalizzazione dei paesi che costituiscono l’ossatura e l’orditura della trama rurale ancor prima che urbana del nostro distretto; rincominciando a rovesciare lo sguardo dalle fasce costiere alle zone interne, dal mare in direzione dei paesi e della campagna in crisi, che conducono verso la montagna del Limbara.  

Impostare un ambizioso progetto culturale, “una nuova “coscienza di luogo” che metta in sintonia effettiva le diverse esperienze delle comunità di questo mosaico a forte radicamento territoriale.”  Interrogarsi sull’impatto che lo spopolamento dei paesi interni ha prodotto non significa voler ripristinare quanto è superato e contrastante con le tecnologie e i bisogni della contemporaneità. Significa piuttosto comprendere e stimolare le ragioni della resilienza, tutta la capacità che il territorio della Gallura ha avuto nell’assorbire gli urti della presupposta “modernità” senza rompersi definitivamente. Costruire il progetto culturale sulla “coscienza del luogo” per capire le ragioni della “restanza” (di chi è restato), del recupero dei saperi locali, delle relazioni e delle pratiche del passato che ri-ambientate nel presente possono contrastare l’emorragia demografica e l’omologazione culturale. “È finito anche il mito dell’altrove come paradiso. Una volta c’era il sacrificio dell’emigrante e adesso c’è il sacrificio di chi resta” . Una novità rispetto al passato tuttavia è presente. Una volta si partiva per necessità, ma c’era anche la tendenza a fuggire da un ambiente considerato senza opportunità. Oggi le persone, i giovani in particolare, sentono che possano esserci opportunità nuove, altri modelli e stili di vita, e che questi luoghi possono essere vivibili. “L’avventura del restare – la fatica, l’asprezza, la bellezza, l’etica, della speranza – non è meno decisiva e fondante dell’avventura del viaggiare.”   E qualcosa di buono ora inizia a muovere: molti giovani scommettono il loro futuro sulla sfida della restanza. La sfida del restare nei luoghi in cui si è nati per fare quello, con altri mezzi e altra consapevolezza, che facevano i nonni dopo aver saltato il passaggio della generazione dei propri padri.

L’etica della restanza va vista come disponibilità a mettersi in gioco per accogliere le nuove opportunità. Adesso viviamo in modo ribaltato la situazione dei nostri padri e dei nostri nonni. Un tempo partivamo noi, oggi siamo noi che dobbiamo accogliere. Bisogna incominciare da quel che resta del passato nei luoghi. Il passato può trovare riscatto nel mondo sommerso di potenzialità suscettibili di future realizzazioni. Occorre attenzione e riflessione, c’è sempre il rischio che la retorica passatista nasconda quel poco del paese che ancora resta. All’inverso il ricordo costruttivo può essere sostegno all’innovazione, inclusione e mutamento. Se il ricordo diventa strategia per ideare nuovamente il paese, allora quel che resta è ancora moltissimo. Nell’epoca della globalizzazione, potremmo interrogarci sul senso del “restare”, proprio ora che il mondo vive transumante, sapendo che la transumanza è la condizione dell’uomo della società pastorale e del mondo globale post-pastorale.   L’interrogativo che si ripropone pregnante ancora nel secondo decennio del XXI secolo proprio nella Gallura alla ricerca di una nuova “stanzialità” nel mondo che appare sempre più errante. “Partire e restare sono in realtà due condizioni inseparabili, l’uno presuppone l’altro. Chi resta vive l’inedita esperienza dei paesi che si sono spopolati, dissolti, a rischio estinzione: un grande problema per chi è rimasto ma anche per chi è partito.” Decidere oggi di restare, significa dare un nuovo senso e una nuova vita ai propri luoghi. E riguarda soprattutto i giovani, i principali protagonisti di questo fenomeno. Il futuro è ancora possibile. Per conquistarlo dobbiamo cambiare le regole. 

Come possiamo innovare il nostro patrimonio culturale e i nostri saperi? 
Intanto proviamo a registrare ciò che c’è rimasto e che continuiamo a fare, da ciò che non c’è più, che conosciamo, che potrebbe essere riproponibile. Proviamo a ricercare cosa differenzia la nostra vita e le nostre attività rispetto alle pratiche del passato, per recuperare quegli elementi di continuità e di interdipendenza per compilare quel “grande libro” che la nostra contemporaneità dovrà necessariamente scrivere affinché diventi prassi quotidiana e non solo disciplina di studi, ma spazio del “fare” e dell’”essere.”  
La Gallura non ha bisogno di inventare niente, di importare cose che non gli appartengono. Ha necessità, invece di scavare e rielaborare (di innovazione sociale, appunto) quanto è stato sepolto dalla polvere del tempo e, purtroppo, dal folklorismo solo per acciuffare turisti. Nei Capitoli precedenti sono state evidenziate le pratiche e le prassi messe in essere nella Gallura rurale e in quella urbana dei paesi e delle ville fin dai primi secoli dell’ultimo millennio sopravvissuti fino ai giorni nostri. Alle esigenze urgenti del ripopolamento dei paesi, in particolare della fascia interna, della riattivazione e innovazione di mestieri tradizionali e della creazione di nuovi, agli esperimenti economici e sociali come forme di welfare comunitario, rimodulato sulla prossimità e su modelli originali di ospitalità diffusa, alle imprese intellettuali di tipo artistico, museale, teatrali e della spettacolarità, si accompagnano questioni connesse “ai paradigmi fondamentali della democrazia e della convivenza, della qualità della vita e dell’etica pubblica, della riappropriazione del sentimento di coesione territoriale,”  elemento caratterizzante, persino in modo soverchiante, questo territorio.  

Temi che investono le categorie della politica e della cultura, ovvero l’agenda di una politica culturale capace di progettare la trasformazione in spazi di innovazione in quei luoghi che pensiamo siano destinati al declino e all’abbandono come la miriade di opifici dismessi (in particolare quelli sugherieri nei centri urbani) nei comuni di quella che nell’epoca del regno-giudicale era la Gallura Gemini. Aldilà delle eloquenze ideologiche intorno ai discorsi sulla crescita e sul progresso, c’è un mondo che si pensa marginale ma che invece conosce inedite esperienze di partecipazione civica, di alleanze intergenerazionali e di mescolanze culturali propri dei nostri territori. Fra l’attivismo locale e la costruzione di una rete globale si articolano nuove e antiche forme di mutualità, dinamiche economiche che connettono profitto e solidarietà, interesse e gratuità, l’utilità sostenibile con il valore simbolico della condivisione dei beni comuni. Nell’economia di domani ciò che sta tra lo Stato e il mercato è destinato a divenire una componente decisiva per gli equilibri economici complessivi. Certamente questa dovrà essere ancora economia complementare e non sostitutiva rispetto a quelle tradizionali e canoniche: mercato individuale, spesa pubblica, export, etc. Sarà proprio questo l’ambito principale per la sperimentazione e l’innovazione, dove i nuovi consumatori e i nuovi beni potranno far nascere, in forme che oggi non riusciamo nemmeno a immaginare, le cose più interessanti del mondo che ci aspetta.  

La Gallura del Distretto culturale ha una sua storia plurisecolare di allevamento e agricoltura ecosostenibili; di creazione di paesaggio antropico e ambientale; di multifunzionalità dell’azienda agricola; di cibi, vini, formaggi e carni; di attività di manifattura del sughero e della pietra che hanno generato il corpo e l’anima delle comunità rurali e urbane. Ha saperi e conoscenze, storia di solidarietà, cultura del dono e dello scambio reciproco; comunità e centri storici coerenti. Una propria lingua, indicatore del sapere dai robusti connotati identitari. È comunità ospitale; ha nei propri cromosomi lo spirito dell’accoglienza. È paesaggio di bellezza spirituale, montano e costiero. Proprio perché questa Gallura è tutto ciò, ha resistito ai marosi dei cambiamenti tumultuosi del secondo dopo guerra e della globalizzazione dove altrove ha inghiottito industrie locali e saperi secolari. Malgrado ciò, è stata “resistenza passiva”, che ha lasciato ad altri le scelte sul destino del territorio, come avvenuto nel trentennio Sessanta-Ottanta del secolo scorso nelle fasce costiere e, nell’ultimo decennio, per l’industria sugheriera, fino a consumare una crisi (tutt’ora in corso) che rischia di divorare una storia imprenditoriale bisecolare e una materia prima (sughero) che come non mai potrebbe essere un’industria appartenente più al futuro che al passato. Tuttavia questo territorio ha sviluppato anticorpi resistenti che hanno consentito alle comunità aggregate soprattutto della Gallura Gemini di superare quel trentennio con resilienza, senza troppi sconquassi. Le ceneri del passato le ha conservate per tenere accese le braci, ciò che non è avvenuto nella parte orientale, in quella parte che si potrebbe definire la Gallura meno resiliente. Ma se siamo ciò che sappiamo fare, si potrebbe ragionevolmente affermare che nella Gallura occidentale è molto “ciò che è rimasto”, com’è molto ciò che ancora il territorio “sa fare.” 
Allora cosa manca? ci si potrebbe chiedere.

La risposta che si può avanzare potrebbe essere: manca il progetto culturale nel quale l’attenzione al passato è complementare alla riflessione sul futuro, che consenta di riattivare quei circuiti interrotti della trasmissione del sapere causati dallo sviluppo economicista della seconda metà del XX secolo. Un progetto che ripristini la consapevolezza della forza della propria storia, quella che l’economista Becattini ha chiamato appunto “la coscienza dei luoghi”, a cui si potrebbe aggiungere, per quanto riguarda questo territorio, la conoscenza del proprio luogo. Forse è ciò, quanto più manca al territorio del distretto della Gallura: la coscienza e la conoscenza di sé stesso. Agire con coralità, riprendere il cammino della filogenesi, per usare il linguaggio medico-biologico, spezzato dal prevaricare dell’individualismo sregolato e dalla logica del profitto senza prezzo. Un progetto che faccia rivivere le cose del passato secondo lo “spirito del tempo d’oggi”, scrivendo e interpretando insomma la storia in modo innovativo e originale. In mancanza di fonti bibliografiche e testi storici, è necessario mettere assieme l’archeologia con l’antropologia e la geografia culturale, lo sviluppo economico guidato dai paradigmi di sostenibilità dell’ambiente e del paesaggio con il reale ed effettivo fabbisogno delle comunità viventi nel territorio. Un grande progetto culturale che abbracci in modo trasversale tutte le attività economiche, nuove e tradizionali, manifatturiere e del turismo, dei servizi e del terziario avanzato.
