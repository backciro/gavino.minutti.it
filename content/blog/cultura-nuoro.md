---
title: 'Di quale di cultura, Nuoro è mancata capitale'
date: 2018-02-18T18:00:00+01:00
tags: ['nuoro']
---

Ci abbiamo provato, bisognava provarci, ma non potevamo ragionevolmente credere che Nuoro potesse avere il riconoscimento di capitale italiana della cultura. Non sulle basi delle regole attuali, avendo la nostra cultura altri paradigmi. Naturalmente, come gran parte dei sardi, anch’io sono dispiaciuto, perché anch’io ho ceduto all’illusione del gioco e della gara.

È bene prenderne atto, la **Sardegna** e i sardi si sono palesati ancora una volta estranei alla cultura italiana. Gli intellettuali italiani (quelli che compongono le giurie che premiano le città candidate in questa giostra) continuano a vedere la Sardegna allo stesso modo dei viaggiatori sabaudi del XVIII e XIX secolo. Vedono questa terra come un miscuglio di etnie sopravvissute, di antichi costumi, di forme sociali oramai cancellate dal continente europeo. La percepiscono misteriosa, forse con un bel passato ancora non decifrato, ma lì si è fermata, assieme al suo passato. Nel tempo non ha avuto un suo progetto di “modernità”, e quando ci ha provato, sono stati progetti disegnati da altri, estranei a noi. La nostra diversità è forte, appuntita. Così vedono la Sardegna molti intellettuali e molti italiani.

Gli italiani, va detto, la **Sardegna** non la capiscono, non l’hanno mai capita. E noi non siamo bravi né capaci a spiegarla, non riusciamo a far capire ciò che questa terra realmente è stata e cosa è ora. Non sappiamo dire e raccontare cosa vogliamo essere. Quello che gli italiani sanno, è che la Sardegna è un mondo diverso dal loro, ed essendo diverso non lo capiscono, come non si capiscono tutti i diversi. Allora preferiscono ignorare, scelgono di tacere o di offendere, oggi come in passato. Da noi gli orizzonti non sono segnati dai profili di sfarzosi castelli, da cupole e piazze rinascimentali e barocche. Il nostro è un mondo di pudicizia verginale ferito, spesso storpiato. È un mondo di paesaggi ignoti, evanescenti, come la polvere del tempo che non si afferra mai. Noi siamo il transumante che segue antichi tragitti col mondo ignaro del nostro passaggio. Noi siamo lo stanziale, siamo Caino e siamo Abele che vivono sotto lo stesso tetto, guardiano di armenti e raccoglitore di frutti. La nostra cultura e il nostro sangue sono mescolati di sostanze semitiche più che italiche. Il nostro sguardo è stato per millenni volto più verso Sidone piuttosto che a Roma. Noi siamo estranei all’Italia fin dal tempo della Grotta della Vipera e, lo siamo ancora oggi al contrario, interdetti di fare della cultura (la nostra) il centro del nostro tempo.
Noi siamo per l’Italia un po’ esoterici un po’ indiani pellerossa, come diceva De Andrè. Non siamo un modello per il loro modello di cultura e finché non ne avremo consapevolezza, la nostra cultura agli italiani non serve. Questo conterebbe forse poco, se avessimo consapevolezza invece che la cultura (la nostra) è fondamentale per il presente e il futuro dei nostri figli.
